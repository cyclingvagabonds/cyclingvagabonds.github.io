---
published: true
Post: layout
layout: post
---
## Õues on 40 kraadi. Olime just päev läbi õues.

Austraalia seljakotiränduritel on kombeks vahel ka tööd teha ja ega meiegi kehvemad pole. Saime  suveks (Austraalia suveks!) korralikud tööotsad: teravilja kokkuostu ettevõttesse GrainCorp ja veinikeldrisse Casella. Õnneks saime töö mõlemad, nii mina kui Erki. Tegu on n-ö farmi- / maatööga, aga suurkorporatsioonide tarvis „orjamiseks“, mitte klassikaline lambakarjus või viinamarja korjaja. Selle eelisteks on parem palk (ei ole skeemitamisi ega pettuseid) ja üldjuhul lihtsam töö kui näiteks kusagil farmis, kus nii mõnigi kord peab väikese raha eest (k)orjama või tõmmatakse üldse nahk üle kõrvade. Kõige paremini tasustatud ja reguleeritud farmitööd Austraalias ongi veini-, teravilja-, puuvillatöötlemis- ja suhkrutööstuses.   

![GrainCorp Trangie](/images/too2.jpg "GrainCorp Trangie")

_GrainCorp Trangie_

Hetkel töötame tillukeses linnakeses **Trangie**, kus kõik tunnevad kõiki ja iga sinu samm on hiljemalt järgmisel päeval kõigile teada. Minu ja mu paarilise Kristi (juhuslikult ka eestlane ja minuvanune, meie emad on ka sama vanad :) ) ülesandeks on veokijuhtidelt nisu vastu võtta, veokijuhtidega _small talki_ teha / lobiseda (väga oluline!, kuigi mul vahel raske aru saada mootorite müra keskel sellest maakate aktsendist, eriti kui veokijuhil mõned hambad ka puudu – neil siin üsna koledad hambad), vajutada ühte nuppu, et see mööda pikka linti Erkile saata, kes moodustab siis _stackeriga_ (virnastusseade) nisukuhja, ning hoida võre, kust vili sisse läheb, puhtana. Nii lihtne see ongi. Kõige raskema osa tööst moodustab  võitlus kärbeste ja palavusega (kõige hullem aeg on pärastlõuna). Töö ise konti ei murra (vahepeal chillime niisama ka, kui autosid pole) ja nädalaga teenisin umbes oma Eesti kuupalga (ületunnid sh). Üldiselt on nädalavahetusel, õhtuti või ületunde tehes töötamine siin väga hästi tasustatud, kuigi meilt võtab osa raha endale töövahendusbüroo AgriLabour, mille kaudu selle tööotsa saime. 

![Tugevad eesti maanaised](/images/kirke_kristi.jpg "Tugevad eesti maanaised")

Natukene töökultuurist Trangie GrainCorpi kogemuse põhjal.. 

Meie kaastöölised on kohalikud aussied + üks Kanadas elav aussi (tal on fabulous nimi – Paul Smith ja minu arust on ta kõige sümpaatsem, kuigi teised on ka toredad) + kaks pilukat, kellest üks lahkus eile, kuna sai mingi lööbe (eile arsti juures selgus, et ta on gay, ma ei saa aru, miks arst talt seda küsis või miks me kõik seda nüüd teame, kuigi üllatunud me polnud. Kuidagi naiselik oli), teine pilu vallandati täna, kuna ta peitis ennast töö eest ja toksis nutitelefonis. Liigselt pingutada palavusega muidugi ei tasu, vähemalt nii tundub meile kohalikke töölisi observeerides. Palju mängitakse töö tegemist, täitsa nalja teeb kohe. Niisama lobisemist ja auto, traktori või tõstukiga objektil ringi sõitmist on ka. Aga noh, mis see minu asi on, peaasi, et kõik õnnelikud on :D No worries! Eks eestlased on see rahvas, kes palehigis harjunud töötama (kuigi meie tööviljakus pidavat üsna madal olema statistika põhjal).

![GrainCorp slave](/images/too1.jpg "GrainCorp slave")

_Mina poseerimas Erki nisukuhja taustal_

Backpackerid teevad farmitööd üldiselt selleks, et teise aasta viisat saada (teise aasta viisa tarvis pead töötama „õige(te)s“ kohas 88 päeva). Ma ei tea, kas me jääme siia kaheks aastaks, aga minu arust tasub seda maatööd siin ikkagi teha, sest kui agrielu pole proovinud, siis pole poolt Austraaliat näinud ega tunda saanud. Nii nad räägivad. Siin on päris _hilarious_! Muide, Trangie’is elab vaid ca 800 inimest, aga asulas  on lausa 4 pubi ja tundub, et kõigi lemmiktegevus ja peamine hobi on neid külastada. 

![Kohvikus Dubbos](/images/dubbo_cafe.jpg "Kohvikus Dubbos")

_Pärast 13 järjestikust tööpäeva Dubbos kohvikus_ (seaduse järgi ei tohi rohkem järjest töötada)

Vabal ajal oleme neil vähestel teedel, mis siin ümbruses on, natukene ratast sõitnud. Vilja vedavaid rekasid näen isegi pärast tööd, kui väntan. Lehvitavad mulle. Teed on igavad (lauged ja sirged), ümbritsetud põldudest ja karjamaadest. Weemabah Rd on ehk kõige ilmekam, sest seal on 20 km kohta tavaliselt 1-2 autot, kuid see-eest palju loomi: lambad, lehmad, pull, kängurud, papagoid, jänesed, rebane.. Sealhulgas olen neist paljusid otse tee peal näinud. Lehmad on siin hullupööra väledad. Ma ei teadnudki, et nad nii kiiresti joosta suudavad. 

![Jalgratta suveõhtud](/images/trangie_cycle.jpg "Jalgratta suveõhtud")

![Lehmad puu all Dubbos](/images/lehmad.jpg "Lehmad puu all Dubbos")

_Lehmadele meeldib päeval puu alla varju koguneda_

Kui nende farmitöödega ühele poole saame, siis ütleme Aussiemaale mõneks ajaks tsau-pakaa ja sõidame tagasi Euraasia kontinendile, et teha üks või mõni reis Aasia maailmajaos. Vot selline plaan. Rohkem hetkel ei avalikusta ;)

_Drink with the flies!_ 
(= _drink alone_ aussi slängis. Ei üllata, kui siin nii palju kärbseid on)

<iframe src='http://www.blogabond.com/BlogMap.aspx?tripID=283216' width='100%' height='300' frameborder=0 scrolling=no></iframe><a href='http://www.blogabond.com/TripView.aspx?tripID=283216' style='font-size:80%;'>more...</a>
