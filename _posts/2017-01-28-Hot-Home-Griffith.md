---
published: true
layout: post
comments: true
---
## Toidu ja maffia pealinn

_where the skies are so blue_

![Vaade Griffithi idaosale](/images/view_gr.jpeg "Ida-Griffith")
<font color="grey" size="3">Vaade Griffithi idaosale Scenic Drive'i pealt</font>

Oleme ringiga tagasi Griffithis, sisemaal – parim paik, kus suvekuumuses viibida..
..kui oled saunalembene!

Iga päev on ca 35-40 kraadi soojust garanteeritud ja kui Eestis nauditakse suviti einet väliterrassil, siis siin eelistatakse konditsioneeriga siseruume ja kohvikute välilauad on päeval tühjad. Minule igatahes meenub Sevillas elatud aasta, kus suvel läksid välja ainult hädapärast ja siis otsisid ka puude ja majade varje, et oma sammud ära teha. Õhk on soe ja kuiv, tuuleiil sarnaneb juuste föönitamisele. Vahel harva sajab ka. Harva. Õnneks on kärbseid vähem kui viimase visiidi ajal, nad on vist ka ära kõrbenud selles soojuses. 

Griffithisse jõudes valdas natuke kodune tunne, kuna esiteks oleme siin juba paar-kolm päeva peatunud Casella (winery) tööintervjuu tarvis, teiseks alateadlikult ilmselt püüdsin juba harjuda mõttega, et paarkümne tuhande elanikuga linnakesest saab mõneks kuuks uus kodu, ning kolmandaks on see järjekordne aedlinnake, kuigi oma väiksuse tõttu kompaktsem kui suurlinnad, kus kogu kommertstegevus on koondunud ühele peatänavale, **Banna Avenue**, kõik on käe-jala ulatuses, pidevalt kohtad samu nägusid. Siin ei ole isegi eriti baare ja poed on keskendunud pigem tervist soosivale kraamile või mõttetule pudi-padi tränale – ideaalne burgeois-väikekonanlik keskkond. 

![Park Griffithis](/images/park_gr.jpeg "Park Griffithis")
<font color="grey" size="3">Linnapark</font>

Linna planeeris härra Walter**Burley Griffin** (linna nime panekul ei aetud viimaseid tähti segamini ja Griffithi nimi ei tulene Walter Burley perekonnanimest, see on hoopis pandud osariigi New South Wales mingi ministri järgi). Griffin, muide, on ka pealinna **Canberra** autor. Tema käekiri on täiesti tajutav: üks keskne allee/tänav ja hästi palju ringristmikke. Linnas liigeldes võib pea ringi käima hakata, sest enamik tänavaid kaarduvad ringjalt ümber üksteise nagu teokarp. Positiivselt üllatab autojuhtide ülim viisakus peatänava sebradel: juhid peatuvad ammu enne, kui triibulisele lähened, mis on üsna harukordne nähtus meie silmadele Aussiemaal. Ma kahtlustan, et kõrgemad ametnikud on püüdnud põhitänavat elamis(ellujäämis)väärsemaks muuta ja ranged peatumisnõuded vaestele autojuhtidele seadnud. Õnneks nii väikeses linnas pole hullu, kui ühel tänaval natuke liiklusummikuid tekib. 

![MTB Scenic Drive](/images/mtb_gr2.jpeg "MTB Scenic Drive")
<font color="grey" size="3">Scenic Drive radadel rattaga hommikupäikeses</font>

Kohe Griffithi põhjapoolse külje all on mägisem ala, mille harja pealt kulgeb **Scenic Drive** (tõlk maaliline sõidutee) – meie lemmikrattasõidukoht. Mina saan selle nõlvadel Mountain Bike’i sõita, seal on isegi rajad olemas ja teiste sõitjate rattakummi mustridki võib neist paljudel kohata, Erki saab seal maanterattaga ka sadakond tõusumeetrit koguda.  Enamasti on rajad hästi kivised või siis liivased ning sisekummiga pole siin midagi teha: igal pool on _spike_'id ehk teravad okkad, aga see on vist hooajaline probleem. Õnneks piim mu kummides täidab miinivälja augud ära. Maanteeratturi jaoks siin meie arvates just lillepidu ei ole, kuigi kui lusti ja tahtmist on, siis võib apelsini- ja viiinamarjaistanduste vahel ju sõita üsna laugeid ja sirgeid teid, aga peab ikka fänn olema, et liiga üheülbaseks ei muutuks – siin sisemaal põldude vahel just liiga tihe teedevõrgustik ei ole. Vähemalt on ilm ilus (aga oleme harjutanud rutiini kell 6-7 ärgata ja sõitma minna enne kui temperatuur üle 30 hüppab, kell 6 hommikul on kõige külmem aeg siin, st ca 20 kraadi). Üllataval kombel on Griffithis aga omajagu rattureid ja rattaskeene täitsa olemas, isegi ühissõidud toimuvad (algusega kell 6 hommikul omg). Päiksetõusus on muidugi lummav sõita, kui kiired silma tungivad ja õhk on veel kargemapoolne (kui 18 kraadi kohta saab karge öelda). 

![MTB Griffith](/images/mtb_gr.jpeg "MTB Griffith")
<font color="grey" size="3">Kivine tõus <b>Scenic Hill Reserve</b>'is</font>

Griffith on tuntud kui Austraalia toidukausike. Murrumbidgee jõgi varustab siinset kanti niisutusveega, mis teeb võimalikuks laiaulatusliku põllumajanduse. Seljakotiränduritele on Griffith  seega magus tükk, kuna põllumajanduslikku tööd leidub omajagu. Minu jaoks on Griffith olnud pigem oksekausike, kuna viimase paari nädala jooksul olen mitu korda öösiti vetsupotti kallistanud. Kahtlustame, et mul võib olla toore või tooremapoolse brokkoli talumatus.. või siis on olnud tõesti tegu toidumürgitusega. Samas Erki kõhul pole midagi häda. Oksefesti on kompenseerinud korterikaaslase Jürgeni melonifarmist kaasa haaratud arbuusid ja melonid, mis on imemaitsvad. Elagu Jürgen ja tema melonifarm! Kui väntad 30+ kraadises kuumuses, siis mõte külmikus ootavast  mahlasest arbuusit on väga kosutav ja inspireeriv. 

![Peamine vaatamisväärsus - Eremiidi koobas](/images/cave_gr.jpeg "Peamine vaatamisväärsus - Eremiidi koobas")
<font color="grey" size="3">Griffithi peamise vaatamisväärsuse - Eremiidi koopa - ümber turnimas</font>

Paljud Griffithi algasukad olid itaallased, 60% elanikkonnast on itaalia juurtega (ja peaaegu kõik söögikohad ja kohvikud esindavad siin itaalia kööki ja kannavad itaalia nime, nt la Scala või il Corso, Belvedere Pizzeria & Ristorante, Dolce Dolce, Guiseppe bar and restaurant, Vita ...  ). Winery, Casella, kus meie tööle asume, kuulub samuti itaalia (maffia)perekonnale, kelle skandaalide hulka kuulub näiteks kanepiga  smuugeldamine.  Lisaks ostavad nad teisi veinikeldreid suure hooga kokku ning nende aastane veinitoodang on Austraalia suurim, 15% Austraalia eksportveinist on Yellow Tail ehk Casella odav vein, mida ameerikalsed hea meelega ostavad. Seega Griffith on toidu ja maffia pealinn, päris hea combo. Ilmselt tänu itaalia mõjudele on siin ka nii palju veinitööstust.  

![Bday pizza](/images/pizza_gr.jpeg "Bday pizza")
<font color="grey" size="3">Sööme kaljude peal pizzat vaatega Ida-Griffithi elurajoonile</font>

![Collina elamurajoon](/images/collina.jpeg "Collina elamurajoon")
<font color="grey" size="3">Vaade Scenic Drive´ile ehk alt üles, võrreldes pizza pildiga</font>

_Maapähklivõi - nii nom-nom, ma ei või!_
