---
published: true
layout: post
---



Milline võiks olla stereotüüpne IT proff aastal 2015? Kas patsiga mees või hoopis lühikeste juustega naine või äkki nagu uues telesarjas [Mr Robot](http://www.imdb.com/title/tt4158110/) - lohkus põskedega kõhetu morfiinisõltlane (kuid moodsa meestesoenguga!), kes võitleb oma eetiliste tõekspidamiste eest??? Väliste tunnuste põhjal ei olegi vist enam väga lihtne seda elukat määrata. Kui vaadata juba IT Kolledži selle aastast kaugõppurite kursust, siis on igasugu karvalisi ja sulelisi siia kokku tulnud (naisi sama palju kui mehi). Kas kõigist aga proffid saavad, või kas morfiinisõltlane inimpõlgur Mr Robotki proff on? 

Kohtasin just sõpruskonna kogunemisel oma tarka, jutukat ja kena välimusega arendajast klassiõde, kes töötab agiilse juhtimissüsteemiga ettevõttes. Ta rääkis ühest teisest targast arendajast tüdrukust, kelle pea lõikab kui koorelahutaja, kuid suu ei jahvata üldse mitte. Kuigi nutikuselt teeb see tüdruk silmad ette nii mõnelegi poissprogrammeerijale, siis kahjuks ei pidanud ta selles ettevõttes kaua vastu: projekti meeskond eeldas temalt suuremat suhtlust ning meeskonnatööd. Taolisi näiteid tõi mu klassiõde teisigi, kus mõni projekt ebaõnnestus või viibis, kuna it spetsialist ei julgenud või tahtnud õigel ajal õiges kohas suud paotada. 

IT ja tehnoloogia valdkond üldiselt arenevad edasi päris kiiresti, mistõttu IT professionaal peab suutma sammu pidada. See eeldab, et taoline inimene esiteks armastab väga seda valdkonda ja tunneb huvi arengute vastu ning teiseks on õppimisvõimeline ja hea kohaneja. Paljud töökohad on projektipõhised, mistõttu tuleb tihti tegeleda uute asjadega, suhelda erinevate inimestega, võib-olla vahetada töökohtigi päris regulaarselt - kõik see eeldab head kohanemisoskust (aga ka eelmises punktis mainitud head suhtlemisoskust. Isegi palganumber võib sõltuda läbirääkimiste ja suhtlemisoskusest, mhm!). 

_Last but not least_, IT profil, või tegelikult vahet pole, mis ala profil peaks olema süda õiges kohas, nagu öeldakse. Ta peaks andma maailmale (või vähemalt oma riigi ühiskonnalegi) mingit lisaväärtust, mille ajendiks ei ole enda kukru kõlisema panemine, vaid soov päriselt midagi head ära teha oma oskustega. Kõlab retooriliselt? Paraku on aga nii, et raha ei ole siiski parim motivaator tegemaks midagi suurepärast (mida justkui profilt eeldaks). 

![Filosoofia](/images/Botton A Filosoofia lohutus.png "Raamatust Botton, A. "Filosoofia lohutus")

Aga programmeerimisoskus, pats ja kõikide maailma asjade automatsiseerimise oskus, kas need ei olegi olulised? Ikka on, aga need teevad kokku ainult IT spetsialisti, mitte profi!
