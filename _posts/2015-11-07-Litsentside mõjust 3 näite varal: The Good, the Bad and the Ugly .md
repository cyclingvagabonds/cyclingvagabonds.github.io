---
published: true
layout: post
Layout: post
---





**the Good (_open content case_)**

Open Street Map (OSM) - tasuta vabatahtlike poolt redigeeritav kaardirakendus, mis inspireeritud Wikipedia tekkest. Kui Wikipedia on tasuta entsüklopeedia, siis Open Street Map on just kui tasuta atlas. Selle tegemiseks kasutatakse loomulikult avavara (_open source_) ning OSMil on sisule avavarale sarnaselt avatud litsents (_open content license_), mille järgi on keelatud küsida raha litsenseeritud töö eest, kuid muul juhul võib seda äritegevuseks kasutada. 

Geoinformaatikuna on mul hea meel, et  inimeste ja kogukondade abil on kaardistatud nii palju ära tasuta kasutamiseks. OSM on tore alternatiiv Google Maps’ile: väga mugav on laadida open street map mobiili ja kasutada välismaal navigeerimiseks, ilma et peaks kalleid mobiiliarveid maksma. Ja kaardid ei ole siiani alt vedanud (kuigi ilmselt andmete kvaliteet maailma kontekstis siiski varieerub). Taoline vastupanuliikumine aitab hoida ka kommertkaardirakendustel turgu monopoliseerimast ja kõrgeid hindu kehtestamast. 



**the Bad (_commercial software case_)**

Adobe on vaieldamatult kreatiivsete tarkvaratoodete lipulaev, neist enim tuntud ehk Photoshop ja PDF formaat. 2013. aastal teatas Adobe, et vahetab Creative Suite’i (Adobe’i rakenduste komplekt, sisaldades graafilise disaini, fototöötluse, veebiarenduse, videode töötlemise jms programme) välja (viimaseks CS versiooniks jäi CS6) pilveteenuste vastu ning kõik järgnevad versioonid tehakse kättesaadavaks Adobe Creative Cloud kaudu. 

Miks see aga halb on? Eks sellise käitumise taga on ikka suurema koguse raha kasseerimine kasutajatelt. Nimelt ei piisa enam ühekordsest litsentsilepingu ostsmisest, vaid subscribe’ima  peab järjepidevalt: igakuiselt või aastas korra. Taoline uuendus võeti kasutajate poolt vastu tugeva kriitikanoodiga. Näiteks, kui litsentsi ei uuendata, siis kaob kasutajal ligipääs nii tarkvarale kui ka oma Adobe tarkvaralaienditega failidele. Varasemalt, kui Adobe uuendas CS versioone ja kasutaja ei soovinud uut versiooni osta, vaid näiteks otsustas oodata ülejärgmise versioonini enne uuendust, siis see oli OK. Adobe’i jaoks muidugi jäi tulu teenimata (pealegi, kaua sa ikka jaksad lõputult palju filtreid jm vidinaid juurde genereerida, millest lõpuks ei jaksa kasutaja ka läbi närida ja mis ehk teevad programmi veel ebamugavamaks kasutada), mistõttu tundus tulusam idee olevat kehtestada tarkvarauuendustele tingimus, et uuendada saad ainult siis, kui omad eelmise versiooni litsentsi (nt CS6 saamiseks peab eelnevalt olemas olema CS5). Sellest järgmine samm oli siis Creative Cloud, perioodiline raha kasseerimine.   

Aga mis sa teed, Adobe’i käes on kreatiivsuse monopol ju.  



**the Ugly (_“free”ware case_)**

Kolmandaks inetu käitumise näide teemal Free Antivirus software - tasuta viirusetõrje programmid, kusjuures “tasuta” võib panna jutumärkidesse. Kui need varemalt olidki tasuta, siis nüüd on asjal juures konksud.

Paljud viirustõrjeprogrammid, nagu  Comodo, Panda, Avast, AVG jt reklaamivad ennast vabavarana, kuid tegelikult kaasneb nendega igasugust reklaami, spyware’i ehk nuhkvara,  add-in-e ehk lisarakendusi, tööriistaribasid jmt, mille pealt siis teenitakse kasumit. Näiteks laadides arvutisse mõnd viirustõrje programmi, võid avastada, et võib-olla kusagile linnukese sissejätmisega või mõnel muul viisil on sulle tekkinud interneti browseri aknasse uus tööriistariba (Ask vms) või internetilehitsejale uus koduleht. Mõned asjad võivad ka märkamatuks jääda, nagu internetitegevuste jälgimine nuhkvara abil. 

Kuidagi peab muidugi raha tegema, aga üldiselt päris kole käitumine ju.



![goodbadugly](/images/goodbadugly.jpg "goodBadUgly")
