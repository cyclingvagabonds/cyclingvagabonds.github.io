---
published: true
layout: post
---




##
“Copyright Reform” (2012) ehk autoriõiguste reformi koostasid Piratpartiet (Pirate Party) liikmed Christian Engström ja Rick Falkvinge, et  reformida (mitte tühistada!) autoriõigustega seonduvat seadusandlust. Piraadiparteisid on mitmetes riikides, esimesena loodi see Rootsis, ning need seisavad vaba ja avatud ühiskonna ja informatsiooni vahetamise eest. Peamine idee seisneb selles, et vabas demokraatilikus ühiskonnas tundub võimatu ja absurdsena keelustada failide jagamist mittekommertslikel (!) eesmärkidel, sest see tähendaks muu hulgas ka inimeste vaba suhtlemise piiramist. Selle tõttu kannataks kultuur üldisemalt, sest piirataks inimeste eneseväljendamise ja loometegevuse võimalusi ning ligipääsu informatsioonile - Interneti suurim võlu seisnebki selles, et see on parim AVALIK raamatukogu/andmeteek, mis iial loodud. 

Minu arvates on reformis välja toodust kõige olulisemad ohud, mis autoriõigustega kaasnevad,  inimeste järel nuhkimine, nende privaatsuse rikkumine ning toime pandud “pahateoga” võrreldes ebaproportsionaalselt suured karistused. Kui lihtsaid mitte ärilisel eesmärgil tegutsenud inimesi karistatakse juhuvalimi alusel teiste hirmutamiseks arulagedate rahatrahvidega, rikkudes nende edasise elu, ja inimeste järel nuhitakse, siis viitab see totalitaarsele ühiskonnale, külvab hirmu ja piirab vabadust. 

Tundub, nagu oleks autoriõiguste seadustik raha teenimise viis infoühiskonna arvelt, muu hulgas topelt tasu kasseerimine: kui ma ostan paberkandjal raamatu ja laenan seda tasuta 10-le inimesele näiteks hariduslikul eesmärgil lugemiseks, siis see ei ole autorõiguste rikkumine (kuigi, nagu autoriõiguste reformist selgus, siis 19. sajandi Inglismaal olid kirjastajad seisukohal, et raamatu ostnud inimene ei tohiks (paberkandjal) raamatut teisele inimesele laenata, õnneks parlament saatis nad pikalt), kuid kui teen seda digitaalkujul raamatuga p2p viisil, siis see on? Ahelas autor-kirjastaja-tarbija on miskipärast kirjastajad need kõige suuremad kasusaajad ja seda  teose LEVITAMISE eest, seistes samal ajal kõige kaugemal kultuurist või loomingust. Kogu see lugu meenutab mulle püramiidskeemi, kus püramiidi tipus ei ole mitte autorid, vaid kirjastajad.

Vaba kultuuri ja info jagamine rikastab ühiskonda, teeb inimesi teadlikumaks ja annab tegelikult sellega hoogu juurde ka oma loomingut müüvatele, kasumile orienteeritud ettevõttetele, kes saavad ennast ühelt poolt info vaba levikuga reklaamida ja teisalt pakkuda selle pinnalt uusi tooteid ja teenuseid. Näiteks muusikud saavad lugusid tasuta kuulata andes tuntust ja kuulajaid juurde, kes on nõus nende kontserdipileteid ostma (kontserdil käimine peakski olema suurem elamus kui plaadi soetamine, pealegi vähem materiaalne - ühiskonda võikski suunata materiaalselt vaimsemate väärtuste poole). Ei maksa arvata, et inimestel jäävad rahakotirauad kultuuriteenustele suletuks, kui neile antakse mõningaid asju “tasuta” proovida, vaid tasub suhtuda sellesse kui reklaami ja panusesse võrdsema ühiskonna nimel (pealegi, rahvas on alati tahtnud tsirkust ja leiba - inimeseloom kulutab üldiselt hea meelega raha tsirkuse peale). Kui inimestele anda mõningaid asju tasuta või lubada neil soetatud asju üksteisele jagada, siis on nad suurema hea meelega nõus ka teatud asjade eest rohkem maksma - VABATAHTLIKULT maksma. Pigem tundub, et ettevõtjad ei taha kohaneda kaasaegse infoühiskonna muutustega. Elame ammu juba postmodernses ühiskonnas, mille üheks iseloomulikumaks tunnusjooneks on pastišš, mis toetab vabadust asju ümber teha vastavalt vajadusele, sõna- ja loomevabadust, kultuuri taasloomet, ideede paljusust, erinevate ühiskonnakihtide võrdset kohtlemist jpm.


![Labidas](/images/labidas.jpg "Labidas")


Allikas: [Falkvinge, R., Engström, C., 2012. The Case for Copyright Reform. Creative Commons CC0.](http://falkvinge.net/wp-content/uploads/large/The%20Case%20For%20Copyright%20Reform%20(2012)%20Engstrom-Falkvinge.pdf)

