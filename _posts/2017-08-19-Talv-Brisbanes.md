---
published: true
---
Kaks talvist kuud Brisbanes on mööda saadetud ja ei oska muud kosta kui vaid kiidusõnu ilmataadile. Nii mõnusa kliimaga talve polegi meil varem olnud. Päeval on väljas konstantselt toatemperatuur (toas on toatemperatuurist mõni kraad madalam temperatuur – ehk siis jahedam, kuigi sõltub ka majast) ja seejuures on taevas 90% pilvitu-päikseline. 21-24 kraadi ja seda iga jumala päev!!! Kas saab ilm olla normaalsem? Enne päiksetõusu ja pärast –loojangut on muiudgi jahe, kuid _it’s ok, all good_, loogiline. Ühel hommikul enne tõusu, mis peaks olema kõige külmem aeg, näitas Erki Garmin vaid mõni kraad üle nulli, samas kui päeval tõusis temperatuur ikkagi üle kahekümne. Nii tobe kui see ka ei ole, siis on talv Brisbanes parem kui suvi Eestis. Kahjuks. Suvel läheb siin muidugi palavaks ja mis vastikumgi – niiskeks. 

![Banaanipuu linnas](/images/bananatree.jpg "Banaanipuu linnas")
<font color="grey" size="3">Mõni kasvatab ka linnas oma aias banaane.</font>

![Brisbane](/images/house_street.jpg "Brisbane")
<font color="grey" size="3">Vasakul: tüüpiline Brisbane künklik maastik. Paremal: Queenslandi arhitektuurinäide</font>

Aga alustame algusest..

# Sweet Home – Kodu
Kui 5. Juunil Brisi saabusime, siis maandusime esmalt **Fortitude Valleys** Air Bnb-s ühes iiri bäkkbäkkerite üürimajas, mille majatüüp oli **Queenslander**. See on väga iseloomulik siin osariigis, nagu nimestki võib järeldada. Põhitunnusteks on jalgade peal seisev kõrgete lagedega puitkarkass kaunistatud oranamentidega, kust tuul saab mõnusalt läbi ulguda – see tagab hea õhutuse, talveöödel ehk liigagi hea. Samas on need majad täitsa stiilsed ja hubased, kui hästi hoitud / renoveeritud. Tõmbaks paralleele Tallinna Kalamaja miljööväärtusliku arhitektuuriga. Nädalaga pidime leidma aga uue kodu ja see meil ka õnnestus tänu portaalile [Flatemates](Flatemates.com.au), kus võimalik leida ja otsida  korteri-/majakaaslaseid. Leidsime kodu kaheks kuuks **Paddingtonis**, kohe kesklinna külje all. Kui esimest korda Brisi külastasime, siis jäi see piirkond mulle silma kui hea vibe ja auraga kant, kus omajagu kohvikuid, vintage ja antiikpoode, väikeseid kohalikke ärisid ning mitte liiga intensiivne elutempo, samas CBD-st (_central business district_ ärikeksus-kesklinn) pooletunnise jalutuskäigu kaugusel. Tegu on ka hästi künkliku ja uhkete linnavaadetega piirkonnaga ning meie maja asus megahullu kaldega tänaval, kust üles pidi peaaegu käpukil roomama, kui veidi liialdada. Automaatkastiga Fordikese käivitasime igatahes käsipiduri abiga. Hiljem selgus veel, et Paddington on pigem posh (peen), kus elab jõukam kiht, kuigi tänaval konnates nagu ei teki tunnet, et oleks sarjas Bold and Beautiful (Vaprad ja Ilusad). Hipsterite kontsentratsioon ka üsna kõrge, aga no hipsterid ongi jõukad :D Et te nüüd ei arvaks, et meil taskud veinitööst raha täis olid ja üürisime mingi villa. Mkm. 

![Meie kodutänav](/images/gladstone_st.jpg "Meie kodutänav")
<font color="grey" size="3">Erki pildistab meie esimest kodu Brisbanes. Gladstone St, Paddington.</font>

![Latrobe Terrace](/images/paddington4.jpg "Latrobe Terrace")
<font color="grey" size="3">Paddingtoni peatänav Latrobe Terrace.</font>

![Latrobe Terrace](/images/paddington3.jpg "Latrobe Terrace")
<font color="grey" size="3">Paddingtoni peatänav Latrobe Terrace.</font>

![Paddington ja CBD](/images/paddington2.jpg "Paddington ja CBD")
<font color="grey" size="3">CBD eristub hästi ülejäänud madalhoonestusega linnas.</font>

Elasime koos 3 austraallase ja 1 ameeriklasega, kõik vanuses 20ndate keskpaik, üsna khuulis (aga mitte uhkes) boheemlaslikus kahekorruselises kahe veranda ja ühe rõduga majas, kus oli boonusena veel eriti lahe Russian Blue tõugu kass (õiemini koer kassinahas) [Jonsey – Mr Jonts – Jontaé](https://www.instagram.com/mr_jonts/), kelle oleks tahtnud endale võtta (ma väga tõsiselt kaalun nüüd **Russian Blue** võtmist, Siimul ja Lislil Sydneys on ka, samuti väga khjuuli iseloomuga), viis katarri, huvitav lugemislektüür, vinüülimängija hunniku minu keskkooli aegset muusikamaitset imiteeriva vinüülikollektsiooniga, David Bowie pildiga padi, kõik vajalikud köögitarvikud (+ mitu head vegan kokaraamatut). Maja põhiperemeheks kutsusime Louiet, itaalia juurte ja topeltkodakonsusega alati rõõmsameelset ja ülimalt sotsiaalset noormeest, kelle põhilised hobid olid (lisaks sõpradega hängimsele ja mõnuainete tarvitamisele) telekamängud, poks, kitarr. Tema tüdruksõber Sam (Samantha) Smith oli väga omapärase afromikrofoni soenguga moetudeng, kes  oli kõrvalolevale kohvikule Remy’s graafilise disaini teinud, nii et jõime kohvi tema joonistatud kohvitopsidest. Meie kõrval toas elas Ruby, kes pigem elas oma värvikat elu pigem väljaspool kodu (ja kellele kuulus vinüülimängija ja selle kollektsioon), ning Patrick Californiast, kes tegi varahommikust alates kohvisid ja armastas pärast tööd Louie elektrikitarri näppida ja oli nagu meiegi, Austraalias rändur, käies vahepeal Byron Bays surfamas. Oma miljonivaatega toa üürisime prantslannalt, kes sõitis suve- (või talve? Ütle nüüd kumb õigem on) vaheajaks Prantsusmaale, 180$ eest nädalas, mis on sama summa, mis Griffithis maksime ja päris hea diil suures linnas.  

![Gladstone st hub](/images/house1.jpg "Gladstone st hub")
<font color="grey" size="3">Vinüülimängija ja rõdu.</font>

![Dorm](/images/dorm.jpg "Dorm")
<font color="grey" size="3">Meie väike magamistuba suure riidekapi ja uhke vaatega (kumbi küll pildilt ei paista).</font>

![Mr Jonts ja mina](/images/kirke_duo.jpg "Mr Jonts ja mina")
<font color="grey" size="3">Härra Jonts armastas väga peapaitusi. Mina armastan Insane Acai Bari värskelt pressitud mahlasid.</font>

![Paddington](/images/paddington1.jpg "Paddington")
<font color="grey" size="3">Ja veel üks Paddingtoni vaade.</font>

Meie teine kodu, kus hetkel elame, asub kohe järgmisel tänaval eelnevalt kirjeldatud majast. See oli päris hea leid, et saime ainult paar sammu astuda ja juba oligi kolitud ning nüüd asume vanemas puitmajas, queenslanderis, mille taga on džungliaed, kus elavad bush turkey’d ehk põõsakalkunid, kellel on ehitatud isegi suur pesa maapinnale ja peatselt oodata minikalkuneid. Üürisime toa Johannalt, rootslannalt, kes läks kuuks ajaks Kolumbiat avastama ja kellel on üllatus-üllatas eestlannast parim sõbranna (ainuke eestlane, keda ta tunneb). Wtf. 

![Vintage](/images/vintage.jpg "Vintage")
<font color="grey" size="3">Vasakul: meie teine kodu Queenslander tüüpi majas. Paremal: üks paljudest Paddingtoni _vintage_ poodidest.</font>

![Coffee please](/images/erki_coffee.jpg "Coffee please")
<font color="grey" size="3">Jalutame Paddingtonis WestEndi pühapäeva hommikul.</font>

Brisi jõudes hakkasime lisaks kodu otsimisele kohe ka oma CV-sid lihvima ja tööd otsima. Erki ampluaa oli laiem ja tal on tänu tõstuki lubadele ka veidi lihtsam ajutist tööd leida. Tegelikult ei leidnudki Erki oma praegust tööd, vaid töö leidis hoopis Erki töökuulutuste portaali üles laetud pooliku CV põhjal. Nimelt olid mõni aasta tagasi keegi eeslastest paarike Juta ja Kaspar nii hea mulje jätnud, et tööandja tahtis kiirel ajal taaskord eestlastega õnne proovida. Erki sõidab nüüd mööda linna ringi ja paigaldab ürituste tarvis atribuutikat. Mina sihtisin pigem erialast tööd, kuid pärast kahte nädalat töö otsimist ma enam ei viitsinud CV-sid saata ja kaaskirju personaliseerida (kuigi vb oli asi ka sellest, et tegelikult ma ei saatnudki neid arvuliselt väga palju), sest see on jube tüütu, eriti kui suht tead, et bäkkpäkkeri viisaga on nagunii raske päristööle saada (nt kehtib reegel, et ühe tööandja juures ei tohi töötada kauem kui kuus kuud, lisaks ei ole seljakotiränduritel väga usaldusväärne maine siin, kuna nad tahavad pidevalt ringi rännata) ja keegi neid CV-sid nagunii ei loe, pigem loevad tutvused. Igatahes, mina siis lõin lulli ja tegin  vahepeal freelance töid läbi kohaliku **Airtasker** portaali, mis on veidi sarnane kodumaise GoWorkABit-iga. Kasutajad saavad selles keskkonnas tööotsakesi postitada, sh on palju online töid, ning teine ports inimesi saab oma pakkumise teha ja kandideerida. Olen teinud kaarte uuringuraportisse ja järgmisel aastal ilmuvasse raamatusse föderalismist Mynamaris, Neplais ja Sri Lankal. Lahe on see, et ei ole Euroopa riikide kaardid, vaid midagi eksootilsiemat minule ka. Tööandjad on õnneks siiani väga rahul olnud ja väga häid arvustusi mulle kirjutanud. Rikkaks sellise juhusliku tööga ei saa, aga kogemuse ja suure hulga vaba aja üle olen õnnelikum kui kusagil kohvi serveerides, y-generatsiooni esindaja nagu ma olen. Vahepeal toksin programmeerida ka midagi ja valmistun vaimselt sügisel jälle kooli minekuks, igavene üliõpilane nagu ma olen. Ehk siis ma naasen tagasi Eestimaale vahepõikega Tais. Mulle kulub veel üks puhkus ära (loe: rohkelt imemaitsva ja odava tai toidu pugimist ja mitmekümne Budhha templi külastamist). Kui mu kobakäpad käed lubavad, siis ehk saan isegi ratta esimest korda elus kokku pandud, minu isiklik mehaanik Erki tegi juba koolituse ka, kuigi ma kardan, et midagi läheb raudselt nihu. Oot, Erki ei tulegi Taisse? Nope. Läheme lahku? Ei! (me loodame) Erki tahab lihtsalt veel Austraaliasse jääda. Ühest küljest tuleb teda mõista: kes see ikka tahab vabatahlikult eesti talve naasta, kui on võimalus seda teha ka kevadel (tean, et on ka talvefänne, kuid pigem on nad vähemuses ja eesti talv või see mingi vahepeal moodustis kestab ikkagi pool aastat). 

![Solomon Islands kaart](/images/map_solomon.png "Solomon Islands")
<font color="grey" size="3">Kirke freelance karjääri algus ehk näide ühest tööotsast.</font>

![Nepal kaart](/images/map_Nepal.png "Nepal")
<font color="grey" size="3">Küll seal Nepalis on palju rahvaid. See kaart läheb ühte raamatusse.</font>

Rattamured on ka seljatatud ja saame nüüd rõõsalt Brisbane’i rohkeid künkaid vallutada. Erki sai uue Specialized raami (tänud Kristjanile) ja minul said ka kuluosad ära vahetatud, mistõttu oleme nüüdseks omajagu Brisi rattateid uudistanud, mis on täitsa eeskujulikud ([vaata siit]( https://flic.kr/s/aHsm1SqgGo)). On kasutatud nii eri tasandeid, kui tee tüüpe (ka selliseid, mida Eestis ei eksisteerigi) ja rajatud teid nii õhku üle kiirtee kui jõe peale – seega ruumipuudus ei ole vabandus, ainult tahtmine ja raha. Loomulikult ei ole siingi kõik ideaalne ja vahel suure tee peal autodega sõites on natuke kõhe, kuid võimalusi on loodud ja mõned neist on vägagi eeskujulikud. Meie kodust mitte väga kaugel asuvad ka mäed ning loodus, seega mõnus mõnus. Rannikule on ca 25 km ja sinna saab sõita mööda väga head ja täies ulatuses jalgrattateed, kuigi rannik on kohati üsna mangroovivõsa, mitte mõni kuurortrand. Veidi põhja pool paiknevad päikselised asulad, kus tundub elavat suuresti pensionipõlve pidavad vanakesed. 

![Erki uus raam](/images/erki_uus_raam.jpg "Erki uus raam")
<font color="grey" size="3">Erki uue raami külge monteerimine.</font>

![Mt Glorious](/images/mt glorius.jpg "Mt Glorious")
<font color="grey" size="3">Saame jälle ratastega mägesid vallutada ja vaateid nautida cappuccino kõrvale. **Mt Glorious** ja 2000 tõusumeetrit.</font>

![Foodies](/images/foodies.jpg "Foodies")
<font color="grey" size="3">Vasakul: käisime kohvikus **Paper Moon Functions and Coffee House** filmiõhtul. Paremal: Westendi kuulus jäätisekohvik **Gelato Messina**.</font>

Brisbane ei ole ehk tegevuste poolest nii põnev linn kui Melbourne, aga elukeskkonnana on täitsa meeldiv.
Meie Brisbane **To Do List**:

1.	Päikesetõusu või –loojangu nautimine **Mt Coot-tha** otsas. Avanab hea vaade linnale ja CBD ehk kesklinna tornid eristuvad hästi välja. Muruplatsil saab kohvi nautida või külastada kohvikut-restorani ja ümberringi on matkarajad.

![Panoraam](/images/panorama_bris.jpg "Panoraam")
<font color="grey" size="3">Mt Coot-thalt avanev panoraamvaade Brisile.</font>

2.	Lõbusõit või commute linna ühistranspordi CityHopperiga – reisijate laevukesega, mis teeb peatusi vaheldumisi jõe kahe kalda vahel ja on kõigile TASUTA. Näeb kaldad ja sillad ära ning hea õnne korral saab isegi paadi katusel istuda, eeldusel, et mõni vaba koht leidub. Tasub nii päevane kui öine sõit, sest öösel raiskab linn kenasti elektrit ja sillad ning jõe äär on värvidesäras. 

3.	 Jalutuskäik jõe lõunakaldal. Tasub pilk peale heita nii kohe jõe ääres paiknevale ja linlaste poolt palavalt armastatud Southbankile, kus asub mitmeid lõbustusi (vaateratas, veepark, lugematu arv söögikohti-baare, muuseume, muruplatse, mis olesklevaid ja linnasiluetti nautivaid inimesi täis), aga ka alternatiivsemale Southbank linnaosale, kus on niisamuti palju söögikohti ja poode (paljud neist ka taimetoidule pühendatud), kuid veidi ekstravagantsem läbilõige rahvastikust. 

![Southbank](/images/artsy_girls.jpg "Southbank")
<font color="grey" size="3">Southbank ehk lõunakallas ja teksa-tüdrukud Moodsa Kunsti Muuseumi ees.</font>

![Queensland Gallery of Modern Art](/images/bris_museum.jpg "Queensland Gallery of Modern Art")
<font color="grey" size="3">Queensland Gallery of Modern Art Southbankil.</font>

4.	Botaanikaaed linnasüdames. Kohe ärikeskuses lõuna jõe kaldal ülikooli kõrval on suur park-botaanikaaed, kuhu kesklinnast või ülikoolist saab kiirelt põgeneda, kui soov muruplatsil lõunat nautida. Väga mõnus. 
5.	Local Farmers Market. Kohalike talunike jms väikeettevõtjate turgude külastus. Suhteliselt igal linnaosal on selline turg mõnel nädalapäeval, enamsti pühapäeval ja see on hea kokkusaamise või einestamise koht ning lisaks saab hanida ka värsket turukraami ja tutvuda aussie kohaliku toiduvalikuga, mis on eri kultuuride mõjust tingituna väga mitmekesine.

6.	Powerhouse. Esimene asi, mis meie tegime Erkiga, kui Brisis esimest korda maandusime, oli Powehouse külastus. See on selline renoveeritud endine tehasehoone, kus saab tarbida kultuuri või sööki vaatega jõele. Mina käisin seal maailma pressifoto näitusel näiteks ja igal reedel on kõik oodatud tasuta stand up komööia saatel naeru välja pritsima. 

7.	Riverwalk. Alternatiiv CityHopperile on kasutada oma jalamootorit ja nautida jõekaldaid ja neilt avanevat vaadet heas korras ja hästi tehtud kergliiklusteedelt, mis jooksevad päris pikalt kesklinna ümbruses. 

Kokkuvõtteks – Brisbane on väga kenasti ära kasutanud oma jõe ümbrust ja potentsiaali ning vähemalt kesklinna ümbruses on linnakodanikele ja külastajatele loodud head võimalused Brisbane riveri nautimiseks.  

![Queensland University of Technology](/images/science_kirke.jpg "Queensland University of Technology")
<font color="grey" size="3">Queensland University of Technology ehk Tehnikaülikoolis.</font>
