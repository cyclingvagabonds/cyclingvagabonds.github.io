---
published: true
layout: post
---



Paljud interneti kasutajad, eriti registreeritud kontodega, on nurka surutud / puuri aetud Google’i jt gigantide poolt, kes omavad ülevaadet või popi nimega _big data_’t meie tegemistest, käikudest ja eludest. Tegelikult ilmselt paljud isegi et taju ega tea seda, et on digiaedikus (Mark Andrejevici poolt kasutusele võetud mõiste, ing k _digital enclosure_) ja orwellilik suur vend neid jälgimas. Enamik meist on väikesed mutrikesed, kes väga ei vaevagi pead sellega, kuidas oma  privaatsust paremini kaitsta, sest pole just kui midagi suurt varjata. Vahel ehk üllatab, kuidas mobiiliäpp mõnda kummalist fakti minu kohta teab, kuid eks paljud kontod ole omavahel ühendatud, nagu ka soovitakse rahakotti õhemaks teha magnetkaartide liitmisega või mobiili kolimisega. Mis see siis ära ei ole üks algoritm vahele panna, mis kogub eri kontodelt infot ja teeb sellest maagilise järelduse. Pealegi on _big data_ ka tihtipeale anonüümne: huvi ei paku mite niivõrd konkreetne indiviid numbrite taga kui selle inimese eelistused ja käitumine, eesmärgiga lihtsalt talle midagi müüa. Kas suunatud reklaamid on siis halvemad suvalistest reklaamidest? 

Geograafid Tartu Ülikoolis näiteks kasutavad palju mobiilpositsioneerimise andmeid, mille pealt siis analüüsitakse näiteks turismi või festivalide külastatavust (külastajate profiil, liikumismuster jms) ning see info aitab planeerijaid, korraldajaid nende töös. Samas ei tuvastata selle analüüsi käigus (üldjuhul, kuid suure vaevaga on vist kõik võimalik) konkreetset inimest, vaid vaadeldakse masse. Geoinformaatik Margus Tiru, kes teeb analüüse moobiltelefonide asukohaandmete põhjal ütleb [intervjuus Maalehele](http://maaleht.delfi.ee/news/maaleht/elu/geoinformaatik-margus-tiru-vanal-moel-tehtud-otsused-hakkavad-tagumikust-hammustama?id=72734833) nii:

> Andmed, mida me kasutame, on anonüümseks muudetud ja lisaks seab seadus nii meile kui ka mobiilioperaatoritele piire. Operaatorid ei tohi välja anda andmeid, mis võimaldaksid kellegi isikustatud liikumist vaadata. Me ei vaata üksikisikuid, vaid masse.

Kes tahab rohkem privaatsust, peaks vältima teatud tegevusi, näiteks kasutama otsingumootoreid anonüümselt – olles mitte sisse logitud Google, Microsofti kontoga, mitte sisestama oma isikuandmeid otsingumootorisse, kasutama ajutisi küpsiseid (_session cookie_), mitte kasutama staatilist IP aadressi jne. Suhteliselt keeruline näib muidugi kasutada tasuta internetiteenuseid ja omada seejuures privaatsust. Ega Google ilmaasjata ei taha [viia internetti eraldatud maailma paikadesse](https://www.google.com/loon/) või [India rongijaama](https://googleblog.blogspot.com.ee/2015/09/bringing-the-internet-to-more-indians.html), põhjus ikka selles, et rohkem andmeid koguda. Sageli on aga inimesed ise need, kes annavad välja otsest infot oma tegemiste ja asukoha kohta ning see on palju personaalsem ja isikustatavam kui _big data_.
