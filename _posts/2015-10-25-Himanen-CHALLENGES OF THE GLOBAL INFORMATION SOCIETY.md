---
published: true
---


## Pekka Himanen: Challanges of the Global Information Society
Pekka Himaneni 2004. aastal kirja pandud arutlus informatsiooni ühiskonna väljakutsete üle on enam-vähem asjakohane lugemismaterjal tänagi, toetudes inimkonna aatelistele põhiväärtustele. Selle keskseks tuumaks on loovus, loominguline probleemikäsitlus - võti edukaks infoühiskonna toimimiseks ja heaoluühiskonna jätkumiseks. Himanen toob välja globaalsed trendid, nagu näiteks rahvastiku vananemine, rutiinsete tööülesannete liikumine arengumaadesse, regionaalne kontsentreerumine linnadesse, suurenev lõhe rikaste ja vaeste vahel, kultuuri- ja biotööstuse tõus, suurenenud surve heaoluühiskonnale,  ning viitab teemadele ja valdkondadele, mis on olulised sellise ühiskonna edukaks toimimiseks. Lisaks kirjeldab ta kolme globaalset konkurentsi mudelit, mis põhinevad eri maailmajagude arengutel: neoliberaalne (nõrgad jäävad rongist maha) teadus- ja arengutegevusele ning julgeoleku tugevdamisele suunatud USA, kiire majanduskasvuga (sh teadustegevuses) ja piiriülest ettevõtlust toetav (madalad maksud), kuid info- ja sõnavabaduse mõttes konservatiivne Aasia, stagneeruv heaolu- ja infoühiskona esindav Euroopa, mille heaolu saab jätkuda ainult siis, kui hakatakse panustama innovatsioonile (ja seda kõikides valdkondades) ning vaesed arengumaad, kus 20% maailma kõige vaesema rahvastiku käest on vaid 1% maailma rikkuses (ja neil ei ole isegi oma mudelit). 
 
Idealistlik Himanen püüab pensionärist Euroopat päästa, jagades soovitusi, mis põhinevad Maslow püramiidil ja inimkonna põhiväärtustel (hoolimine, kindlustunne, kogukondlik vaimsus, üksteise julgustamine, vabadus, loovus, julgus, tasakaalukus, aatelisus, tähendusrikkus), mis tuletatud Euroopa valgustusajastu ideoloogiast (vabadus, võrdsus, vendlus), kristlikest väärtushinnangutest (usk, lootus, armastus) ning antiikajast (õiglus, julgus, mõõdukus, tarkus). Inimesed peavad olema ükteise suhtes hoolivad ja julgustavad, valitsema peab kogukonnavaim, mitte kadedus. Siin on Eestil veel arenguruumi, kuigi kogukondlikke liikumisi, ühisalgatusi jms on juurde tulnud - eks ka infoüleviku paranemine on sellele kaasa aidanud. Nimetatud väärtused on loominguliste ja innovaatiliste lahenduste aluseks, kuid selle innovatsiooni saavutamiseks on natuke vaja midagi teha ka. Nimelt peaks Euroopa lisaks innovaatilistele toodetele reformima ka oma ärimudeleid innovaatilistemaks, pöörama rohkem tähelepanu brändingule, kreatiivsed ei peaks olema mitte ainult kirjanikud, muusikud, insenerid jms "kõrgem klass", vaid ka lihtsama töö tegijad, koolid peaksid õpetama õpilasi õppima, mitte lihtsalt teadmisi pähe tampima, maksusüsteem peaks soosima inimeste kodumaale jäämist ja äritegevust, inimeste töö ja töökeskkond peaks soodustama loomingulisust, koostöövõimalusi, kirge töö vastu, seda nii eraettevõtluses kui avalikus sektoris. See kõik, innovatsioonil ja loomingulisusel (nii tehnoloogias kui tööprotsessides) põhinev, peaks suurendama produktiivsust. Paljusid neist Himaneni soovitustest on juba püütud propageerida ja juurutada ka, kuid kahjuks ei liigu asjad alati nii kiiresti, eriti avalikus sektoris. Vähem tähtis ei ola ka inimeste vaimne ja füüsiline tervis, mis infoühiskonnas pahatihti võib kahjustada saada (Soome peaks vist enesetappude poolest olema maailmas esikohal ja ilmselt ei jää Eestigi kaugele maha). Mulle meeldis, et Himanen sellele tähelepanu pööras ning soovitas pakkuda inimestele võimalikult laia spektrit võimalusi, leidmaks endale aktiivsena hoidvaid meelt ja keha ergutavaid vaba aja tegevusi. Niisamuti rõhutas Himanen ülemaailmse kultuuri olulisust, eelarvamustevaba suhtumist teistessse rahvustesse (ikka seesama vendlus ja võrdsus), mis tegelikult aitab ka innovatsioonile kaasa. Siin vist Eestil natuke maad minna, aga eks on süüdi ka ajalugu: on ju eestlased kogu aeg teiste rahvuste võimu all elanud ja settõttu võõrast kartnud. Tundub aga, et  vähemalt välistudengite õppimist Eestis on hakatud soosima, mis on kõige parem viis avatuma ühiskonnani.    
 
Kuigi Himaneni väärtushinnangutest võib kaudselt välja lugeda ka tänapäeva maailma üht olulisemat, kui mitte kõige olulisemat probleemi - võitlus maakera ressursside pärast (selleks ei ole terrorismioht või pagulaste sissevool Euroopasse, kuigi ka need tulenevad tegelikult ressursside puudusest), siis üllatas mind, et ta sellele nii vähe, kui üldse, viitas. Jah, innovatsiooni ja loovuse abil on võimalik keskkonnaprobleeme, nagu kliima soojenemine või toidupuudus, vähendada ning seda peab toetama mõõdukus ja jätkusuutlik elustiil, kuid minule üllatuseks, ei maininud ta seda aspekti selgesõnaliselt.  Majanduslik areng ei saa jätkuda enam keskkonna ja looduskapitali arvelt ning seda oleks tulnud ka Pekkal rõhutada biotehnoloogia ja kultuuri sektorite kõrval!
